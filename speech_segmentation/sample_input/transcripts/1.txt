همه‌جا سفید بود؛ یکدست و صاف از اولین برفِ پاییزی که نوید فصلی خاطره‌انگیز را میداد.
آنقدر همهجا بین‌قص و چشم‌نواز بود که نمی‌خواستم، پایم را داخل برف‌ها بگذارم و چهرۀ صاف زمین را خراب کنم!
عجله داشتم و نگرانیِ عجیبی در وجودم رخنه کرده بود؛ ولی دلم نمی‌آمد این حجم از زیبایی را جایی ثبت نکنم؛
عکسی از امتداد پیاده‌رویِ پوشیده از برف انداختم و محتاطانه از کنار پیاده‌رو عبور کردم!
از تاکسی که پیاده شدم دلهره داشتم؛ کف دستم عرق کرده بود؛ مدام فکر میکردم.
چه چیزی قرار است بشنوم و چه جوابی بدهم!؟
چشمم که به داخل کافه افتاد، انگاری دلم را چنگ میزدند! تمام قوایم را جمع کردم تا عادی بهنظر برسم.
در را هُل دادم و به داخل رفتم؛ کافۀ جمع و جور و تاریک که حسابی با حال و هوای تیرۀ من و شاید هم خودش، همخوانی داشت!
چشم چرخاندم و پیدایش کردم، سرش در گوشی بود و بی توجه به اطراف، طوری که برای لحظه‌ای فکر کردم، هیچوقت با من قرار  نداشته است و منتظر من نیست!
بالای سرش رسیدم، سلام کردم، تا سرش را بالا آورد و با چهره ای تکیده و ناراحت من را نگاه کرد، فهمیدم فکر باطل میکردم!
آنقدر از دیدن چهرۀ آشفته‌اش به هم ریختم که بدون مقدمه گفتم: «چرا اینجوری شدی؟ از دیشب که با اضطراب بهم گفتی بیا حرف بزنیم، دل تو دلم نیست، مُردم تا اینجا رسیدم!»
